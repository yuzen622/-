<!DOCTYPE html>
<html>
    <meta charset="UTF-8"/>
    <head>
      <link rel="stylesheet" type="text/css" href="style.css">
      <title>第二品</title>    
    </head>
    <body>
      <a href="index.html">第一品</a>
    <a href="page.html">第二品</a>
    <a href="page3.html">第三品</a>
    <a href="page4.html">第四品</a>
    <a href="page5.html">第五品</a>
    <a href="page6.html">第六品</a>
    <a href="page7.html">第七品</a>
    <a href="page8.html">第八品</a>
    <a href="page9.html">第九品</a>
    <a href="page10.html">第十品</a>
    <a href="page11.html">第十一品</a>
    <a href="page12.html">第十二品</a>
    <a href="page13.html">第十三品</a>
    <hr/>
    <div style="color: blueviolet;">
      <h2><i>分身集會品第二</i></h2>     
    </div>
        <hr/>    
        <p><b> 
          爾時百千萬億不可思、不可議、不可量、不可說無量阿僧祇世界，所有地獄處，分身地藏菩薩，俱來集在忉利天宮。以如來神力故，各以方面，與諸得解脫從業道出者，亦各有千萬億那由他數，共持香華，來供養佛。
          <br/>
          <br/>
          彼諸同來等輩，皆因地藏菩薩教化，永不退轉於阿耨多羅三藐三菩提。是諸眾等，久遠劫來，流浪生死，六道受苦，暫無休息。以地藏菩薩廣大慈悲，深誓願故，各獲果證。既至忉利，心懷踴躍，瞻仰如來，目不暫捨。
          <br/>
          <br/>
          爾時，世尊舒金色臂，摩百千萬億不可思、不可議、不可量、不可說、無量阿僧祇世界諸分身地藏菩薩摩訶薩頂，而作是言：吾於五濁惡世，教化如是剛強眾生，令心調伏，捨邪歸正，十有一二，尚惡習在。吾亦分身千百億，廣設方便。或有利根，聞即信受；或有善果，勤勸成就；或有暗鈍，久化方歸；或有業重，不生敬仰。如是等輩眾生，各各差別，分身度脫。
          <br/>
          <br/>
          或現男子身、或現女人身、或現天龍身、或現神鬼身、或現山林川原、河池泉井，利及於人，悉皆度脫。或現天帝身、或現梵王身、或現轉輪王身、或現居士身、或現國王身、或現宰輔身、或現官屬身、或現比丘、比丘尼、優婆塞、優婆夷身、乃至聲聞、羅漢、辟支佛、菩薩等身、而以化度。非但佛身，獨現其前。
          <br/>
          <br/>
          汝觀吾累劫勤苦，度脫如是等難化剛強罪苦眾生。其有未調伏者，隨業報應。若墮惡趣，受大苦時，汝當憶念吾在忉利天宮，殷懃付囑。令娑婆世界，至彌勒出世已來眾生，悉使解脫，永離諸苦，遇佛授記。
          
          <br/>
          <br/>
          爾時，諸世界分身地藏菩薩，共復一形，涕淚哀戀，白其佛言：我從久遠劫來，蒙佛接引，使獲不可思議神力，具大智慧。我所分身，遍滿百千萬億恆河沙世界，每一世界化百千萬億身，每一身度百千萬億人，令歸敬三寶，永離生死，至涅槃樂。但於佛法中所為善事，一毛一渧，一沙一塵，或毫髮許，我漸度脫，使獲大利。唯願世尊，不以後世惡業眾生為慮。
          
          <br/>
          <br/>
          如是三白佛言：唯願世尊，不以後世惡業眾生為慮。
          <br/>
          <br/>
          
          爾時，佛讚地藏菩薩言：善哉！善哉！吾助汝喜。汝能成就久遠劫來，發弘誓願，廣度將畢，即證菩提。</b></p>
<hr/>
<a href="index.html">第一品</a>
<a href="page.html">第二品</a>
<a href="page3.html">第三品</a>
<a href="page4.html">第四品</a>
<a href="page5.html">第五品</a>
<a href="page6.html">第六品</a>
<a href="page7.html">第七品</a>
<a href="page8.html">第八品</a>
<a href="page9.html">第九品</a>
<a href="page10.html">第十品</a>
<a href="page11.html">第十一品</a>
<a href="page12.html">第十二品</a>
<a href="page13.html">第十三品</a>
<a href="../main/main.html">回到主頁</a>
    </body>
</html>