<!DOCTYPE html>
<html>
    <meta charset="UTF-8"/>
    <head>
        <link rel="stylesheet" type="text/css" href="style.css">
      <title>第九品</title>    
    </head>
    <body>
      
      <a href="index.html">第一品</a>
    <a href="page.html">第二品</a>
    <a href="page3.html">第三品</a>
    <a href="page4.html">第四品</a>
    <a href="page5.html">第五品</a>
    <a href="page6.html">第六品</a>
    <a href="page7.html">第七品</a>
    <a href="page8.html">第八品</a>
    <a href="page9.html">第九品</a>
    <a href="page10.html">第十品</a>
    <a href="page11.html">第十一品</a>
    <a href="page12.html">第十二品</a>
    <a href="page13.html">第十三品</a>
    <a href="../main/main.html">回到主頁</a>
    <hr/>
    <div style="color: blueviolet;">
        <h2><i>稱佛名號品第九</i></h2>
    </div>
        <hr/>
        <p><b>爾時地藏菩薩摩訶薩白佛言：世尊，我今為未來眾生演利益事，於生死中，得大利益，唯願世尊聽我說之。
         <br/>
         <br/>
            佛告地藏菩薩：汝今欲興慈悲，救拔一切罪苦六道眾生，演不思議事，今正是時，唯當速說。吾即涅槃，使汝早畢是願，吾亦無憂現在未來一切眾生。
            <br/>
            <br/>
            地藏菩薩白佛言：世尊，過去無量阿僧祇劫，有佛出世，號無邊身如來。若有男子女人聞是佛名，暫生恭敬，即得超越四十劫生死重罪。何況塑畫形像，供養讚歎，其人獲福無量無邊。
            <br/>
            <br/>
            又於過去恆河沙劫，有佛出世，號寶性如來。若有男子女人聞是佛名，一彈指頃，發心歸依，是人於無上道永不退轉。
            <br/>
            <br/>
            又於過去有佛出世，號波頭摩勝如來。若有男子、女人，聞是佛名，歷於耳根，是人當得千返生於六欲天中，何況志心稱念。
            <br/>
            <br/>
            又於過去，不可說不可說阿僧祇劫，有佛出世，號師子吼如來。若有男子女人聞是佛名，一念歸依，是人得遇無量諸佛摩頂授記。
            <br/>
            <br/>
            又於過去有佛出世，號拘留孫佛。若有男子女人，聞是佛名，志心瞻禮或復讚歎，是人於賢劫千佛會中，為大梵王，得授上記。
            <br/>
            <br/>
            又於過去有佛出世，號毘婆尸佛。若有男子女人聞是佛名，永不墮惡道，常生人天，受勝妙樂。
            <br/>
            <br/>
            又於過去無量無數恆河沙劫，有佛出世，號寶勝如來。若有男子女人聞是佛名，畢竟不墮惡道，常在天上受勝妙樂。
            <br/>
            <br/>
            又於過去有佛出世，號寶相如來。若有男子女人聞是佛名，生恭敬心，是人不久得阿羅漢果。
            <br/>
            <br/>
            又於過去無量阿僧祇劫，有佛出世，號袈裟幢如來。若有男子女人聞是佛名者，超一百大劫生死之罪。
            <br/>
            <br/>
            又於過去有佛出世，號大通山王如來。若有男子女人聞是佛名者，是人得遇恆河沙佛廣為說法，必成菩提。
            <br/>
            <br/>
            又於過去有淨月佛、山王佛、智勝佛、淨名王佛、智成就佛、無上佛、妙聲佛、滿月佛、月面佛有如是等不可說佛。世尊，現在未來一切眾生，若天若人，若男若女，但念得一佛名號，功德無量，何況多名。
            <br/>
            <br/>
            是眾生等，生時死時，自得大利，終不墮惡道。若有臨命終人，家中眷屬，乃至一人，為是病人高聲念一佛名，是命終人，除五無間罪，餘業報等悉得銷滅。是五無間罪，雖至極重，動經億劫，了不得出，承斯臨命終時，他人為其稱念佛名，於是罪中，亦漸銷滅。何況眾生自稱自念，獲福無量，滅無量罪。</b></p>
            <hr/>
            <a href="index.html">第一品</a>
            <a href="page.html">第二品</a>
            <a href="page3.html">第三品</a>
            <a href="page4.html">第四品</a>
            <a href="page5.html">第五品</a>
            <a href="page6.html">第六品</a>
            <a href="page7.html">第七品</a>
            <a href="page8.html">第八品</a>
            <a href="page9.html">第九品</a>
            <a href="page10.html">第十品</a>
            <a href="page11.html">第十一品</a>
            <a href="page12.html">第十二品</a>
            <a href="page13.html">第十三品</a>
            <a href="../main/main.html">回到主頁</a>